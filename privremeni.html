<p>Jednom i ne tako davno, živjela je jedna dobra, mala djevojčica. Svi su je voljeli jer je bila jako umiljata, ali
  najviše ju je voljela njezina baka.

  Svaki put kad bi ju vidjela, baka bi svojoj dragoj unuci dala jedan mali dar. Jednom joj je tako darovala lijepu
  kapicu napravljenu od crvenog baršuna.
</p>
<p> Djevojčici se jako svidjela njena nova kapica pa ju je stalno nosila. Stajala joj je kao salivena. Upravo zbog
  toga, djevojčica je postala poznata kao Crvenkapica.

  Jednog dana, majka je rekla Crvenkapici da uzme košaru s namirnicama i odnese je svojoj baki. Baka je bila bolesna
  i slaba, pa ju je majka zamolila da joj odnese juhu i topli čaj, jer će tako baka brže ozdraviti.Prije nego je
  krenula, majka ju je još jednom upozorila da dobro pazi i da nikako ne skreće sa šumskog puta. Ako skrene s puta
  mogla bi zalutati, mogla bi pasti i razbiti košaru, pa neće ništa ostati za bolesnu baku.</p>
<p>
  Crvenkapica je tako pozdravila majku i krenula na put.

  Baka je živjela u šumi, pola sata udaljena od sela. Crvenkapica je ušla u šumu, ali čim je počela hodati po
  šumskom putu, prišao joj vuk.

  "Dobar dan, Crvenkapice" lijepo ju je pozdravio vuk i pitao kamo ide tako rano. Crvenkapica mu je odgovorila da
  ide svojoj baki i da joj nosi juhu i čaj jer je baka jako bolesna, a zbog ovoga će ozdraviti.


  Vuk se zamislio, a onda upitao Crvenkapicu gdje živi njena baka.
</p>
<p>
  Crvenkapica nije uopće pomislila da bi vuk mogao imati ikakve loše namjere, pa je odmah odgovorila da njena baka
  živi pola sata hoda odavde. Kuća joj se nalazi pod velikim hrastom, a pored nje rastu grmovi lješnjaka.

  Vuk je u sebi pomislio kako bi djevojčica bila dobar zalogajčić za njega, ali kako da ju ulovi? A onda je veselo
  pitao Crvenkapicu je li vidjela svo ono cvijeće kako lijepo raste u šumi i zašto ga ne bi otišla ubrati.

  Crvenkapica je malo razmišljala, pa mu je odgovorila da bi htjela ubrati cvijeće u šumi, ali joj je majka rekla da
  ne silazi sa šumskog puta.

  Vuk se malo namrštio jer nije uspio u svom naumu, pa je predložio da Crvenkapica zađe dublje u šumu i čuje
  najljepši pjev ptica. Mislio je da Crvenkapica sigurno voli male ptičiće i njihov pjev.</p>
<p> Crvenkapica se premišljala. Doista je htjela čuti kako ptice pjevaju dublje u šumi, ali ipak je odmahnula glavom
  i
  rekla da bi htjela čuti ptice u šumi, ali majka joj je rekla da ne silazi sa šumskog puta.

  Vuk nije odustajao pa je rekao da je ovaj šumski put tako dosadan i izgleda kao onaj kojim svaki dan ide u školu,
  pa zašto ne bi otišla vidjeti kako je lijepo u šumi.

  Crvenkapica se osvrnula oko sebe i vidjela kako sunce prekrasno obasjava stabla i travu u šumi. Vidjela je cvijeće
  pored puta, pa je pomislila, ako ubere buket svojoj baki, sigurno će baka biti jako sretna. Ionako je bilo još
  rano i mislila je da će se stići vratiti kući na vrijeme.</p>
<p> Crvenkapica je počela brati cvijeće i tako se malo po malo udaljavala od šumskog puta. Uskoro je zašla duboko u
  šumu, gdje je našla još ljepšeg cvijeća.

  A čim je Crvenkapica počela brati cvijeće, vuk je otrčao prema bakinoj kući. Došao je pred njena vrata i počeo
  lupati.</p>
<p>Baka je pitala tko je, a vuk je, kako bi što više zvučao kao djevojčica, rekao tankim glasom da je on Crvenkapica
  i da mu je donijela malo juhice i čaja. Baka je radosno viknula da samo stisne kvaku i uđe. Bila je preslaba da
  ustane i otvori Crvenkapici vrata.

  Vuk je stisnuo kvaku i otvorio vrata. Ušao je u kuću, otišao ravno do bakinog kreveta i progutao baku.

  Zatim je obukao njenu odjeću, na glavu stavio noćnu kapicu, a na nos naočale. Navukao je i sve zavjese u sobi, pa
  legao u krevet i povukao plahtu skroz do očiju.
</p>
<p>Crvenkapica je za to vrijeme bezbrižno brala cvijeće i malo po malo došla do bakine kuće. Iznenadila se kada je
  vidjela da su vrata kuće otvorena. Oprezno je ušla i vidjela da je cijela soba u mraku.

  Crvenkapica se počela malo bojati, sve joj je bilo nekako čudno. Otišla je do prozora kako bi razmaknula zavjese i
  pustila malo svjetla u sobu. Okrenula se prema bakici i vidjela da je pokrivena skroz do očiju. Izgledala je
  nekako čudno.</p>
<p> "Bakice, zašto imaš tako velike uši?" upitala je Crvenkapica
  "Da te bolje čujem" zacvilio je vuk, oponašajući bakicu.
  "A zašto imaš tako velike oči?" nastavila je Crvenkapica.
  "Da te bolje vidim"
  "Zašto imaš tako velike ruke?"
  "Da te bolje zagrlim."
  "Zašto imaš tako velika usta?"
  "Da te bolje pojedem!" uzviknuo je vuk i skočio iz kreveta. Uhvatio je prestrašenu Crvenkapicu i u jednom je
  zalogaju progutao!
</p>
<p>Kad se tako najeo, vuk se punog trbuha bacio na krevet i zaspao. Uskoro je počeo jako hrkati. Hrkanje je bilo
  toliko glasno da ga je čuo lovac koji je baš prolazio pored bakine kuće. Lovcu je bilo vrlo neobično da stara,
  slaba bakica tako glasno hrče, pa je odlučio pogledati je li s njom sve u redu.</p>
<p>Ušao je u kuću i vidio vuka kako spava na bakinom krevetu. Lovac je vidio njegov veliki trbuh i pomislio da je
  zvijer sigurno progutala bakicu. Zato nije htio pucati u vuka, već je uzeo škare i rasporio mu trbuh.

  Iz trbuha su iskočile Crvenkapica i baka.

  Crvenkapica je brzo otrčala u dvorište i donijela teško kamenje. Njime su napunili trbuh vuka i ponovo ga zašili.
</p>
<p>Sve to komešanje probudilo je vuka. Kada je vidio lovca, prestrašio se i pokušao pobjeći, ali kamenje u njegovom
  trbuhu bilo je jako teško. Tako se spotaknuo, upao u obližnji potok i utopio se.</p>
<p>Crvenkapica je naučila dobru lekciju. Sama je sebi obećala da više nikada neće silaziti sa puta i da će uvijek
  slušati roditelje.</p>